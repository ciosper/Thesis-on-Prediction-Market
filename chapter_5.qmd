# Conclusioni

Le simulazioni condotte per questo lavoro di tesi sono state sviluppate a causa della mancanza di dati reali, poiché la piattaforma web del prediction market, tutt'ora in corso di sviluppo, non è ancora stata completata. A tal fine, le simulazioni di Monte Carlo mi hanno permesso di analizzare i comportamenti del mercato e il ruolo del parametro di liquidità *b* all'interno di un market maker automatico basato sulla funzione LMSR (Logarithmic Market Scoring Rule).

Le analisi effettuate tramite il test ANOVA e il successivo test post-hoc Tukey hanno rivelato come i diversi valori del parametro *b* influenzino significativamente lo spread e i prezzi delle azioni. Queste differenze sono state ulteriormente visualizzate mediante rappresentazioni grafiche, come boxplot e heatmap, che hanno facilitato l'interpretazione dei pattern emergenti.

Una delle conclusioni più importanti è che non esiste un valore universale per il parametro di liquidità *b* applicabile a tutti i prediction market. Questo parametro, infatti, deve essere regolato dinamicamente in base alle specifiche esigenze del mercato e alla sua liquidità complessiva. Dai risultati ottenuti, è emerso che un buon punto di partenza per impostare il parametro *b* potrebbe essere un valore che corrisponda a un intervallo compreso tra il 5% e il 15% della liquidità totale del mercato. Tale intervallo permette di mantenere un equilibrio tra stabilità e liquidità del mercato, offrendo flessibilità nel rispondere a variazioni nelle condizioni di mercato.

È importante sottolineare che questo lavoro rappresenta una prima fase di uno studio in continuo sviluppo nell'azienda in cui sto lavorando. L'obiettivo futuro è integrare i dati reali della piattaforma e affinare ulteriormente i modelli per riflettere le dinamiche del mercato in tempo reale. L'evoluzione della piattaforma permetterà di adattare le simulazioni a scenari più complessi, migliorando le capacità predittive e regolatorie del sistema.

In conclusione, la metodologia utilizzata per valutare il parametro *b* tramite simulazioni Monte Carlo si è dimostrata efficace per fornire delle prime indicazioni sui range ottimali di liquidità. Tuttavia, una valutazione più completa sarà possibile solo quando i dati reali della piattaforma saranno disponibili, consentendo ulteriori aggiustamenti e ottimizzazioni del sistema.